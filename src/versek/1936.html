<!doctype html><html lang=hu>

 <meta charset=utf-8>
 <meta content="ie=edge" http-equiv=x-ua-compatible>
 <title>1936 versei | József Attila összes műve</title>

 <meta content="width=device-width, initial-scale=1" name=viewport>
 <link href=../css/main.css rel=stylesheet>
 <link href=../favicon.ico rel="shortcut icon" sizes=16x16>
 <link href=../apple-touch-icon.png rel=apple-touch-icon>
 <!--[if lt IE 9]><script src=../js/html5shiv-printshiv.js></script><![endif]-->





<header>

<h1 id=targymutato>
 <a href=../index.html title="Vissza a főoldalra"><img src=../img/title.jpg width=300 height=250 alt="József Attila összes műve"></a>
</h1>

<div class=bannercont>
 <div class=banner></div>
</div>

<ul class="form search">
 <li>
  <form id=search role=search>
   <label for=alkeres>Keresés cím szerint:</label>
   <input id=alkeres placeholder="Versek, írások keresése …" type=search>
  </form>

</ul>

<ul id=talalat></ul>

<nav>
<ul>
 <li class=top><a href=1936.html#targymutato title="Vissza az oldal tetejére"><span class=icon-arrow-circle-up></span></a>
</ul>
</nav>

</header>





<div class=vers-cont role=main>

<h1 class=ev id=1936>1936</h1>

<article id=ha-a-hold-sut>
<div class=vers>

<h2>Ha a hold süt …</h2>

<p>Ha a hold süt, a néma, siron tuli fény,<br>
álmomba’ kinyilnak a termek.<br>
Kioson, kenyeret szel a konyha kövén<br>
s majszolja riadtan a gyermek.

<p>Csak a léghuzat ismeri – alszik a ház.<br>
Les nagy szeme, reszket a térde.<br>
Zsirok és köcsögök teje közt kotorász,<br>
surranva, mint az egérke.

<p>Ha belé-belereccsen a szörnyü kredenc,<br>
ajkára repül kicsiny ujja:<br>
könyörögne az irgalomért, de a csend<br>
zord kürtje a zajt tovafujja.

<p>Ez a zaj, ez a kín, e világrecsegés<br>
nem szűnve, dühöngve növekszik.<br>
Belesáppad a gyermek, elejti a kést<br>
és visszalopódzva lefekszik …

<p>Mire ébredek, ég a nap, olvad a jég,<br>
szétfeccsen iromba szilánkja,<br>
mint déligyümölcs-kirakat üvegét<br>
öklével a vágy ha bevágja.

<p>Elalél a fagy istene, enged az ég.<br>
Már unja az ördög a poklot,<br>
ideönti a földre kövér melegét –<br>
zöld lángba borulnak a bokrok.

<p><small>1936. márc.</small>

</div>
</article>

<article id=amit-szivedbe-rejtesz>
<div class=vers>

<h2>Amit szivedbe rejtesz</h2>

<p class=ajanlas2><small>Freud nyolcvanadik<br>születésnapjára</small>

<p>Amit szivedbe rejtesz,<br>
szemednek tárd ki azt;<br>
amit szemeddel sejtesz,<br>
sziveddel várd ki azt.

<p>A szerelembe – mondják –<br>
belehal, aki él.<br>
De úgy kell a boldogság,<br>
mint egy falat kenyér.

<p>S aki él, mind-mind gyermek<br>
és anyaölbe vágy.<br>
Ölnek, ha nem ölelnek –<br>
a harctér nászi ágy.

<p>Légy, mint a Nyolcvan Éves,<br>
akit pusztítanak<br>
a növekvők s míg vérez,<br>
nemz millió fiat.

<p>Már nincs benned a régen<br>
talpadba tört tövis.<br>
És most szivedből szépen<br>
kihull halálod is.

<p>Amit szemeddel sejtesz,<br>
kezeddel fogd meg azt.<br>
Akit szivedbe rejtesz,<br>
öld, vagy csókold meg azt!

<p><small>1936. máj.</small>

</div>
</article>

<article id=gyermekke-tettel>
<div class=vers>

<h2>Gyermekké tettél</h2>

<p>Gyermekké tettél. Hiába növesztett<br>
harminc csikorgó télen át a kín.<br>
Nem tudok járni s nem ülhetek veszteg.<br>
Hozzád vonszolnak, löknek tagjaim.

<p>Számban tartalak, mint kutya a kölykét<br>
s menekülnék, hogy meg ne fojtsanak.<br>
Az éveket, mik sorsom összetörték,<br>
reám zudítja minden pillanat.

<p>Etess, nézd – éhezem. Takarj be – fázom.<br>
Ostoba vagyok – foglalkozz velem.<br>
Hiányod átjár, mint huzat a házon.<br>
Mondd, – távozzon tőlem a félelem.

<p>Reám néztél s én mindent elejtettem.<br>
Meghallgattál és elakadt szavam.<br>
Tedd, hogy ne legyek ily kérlelhetetlen;<br>
hogy tudjak élni, halni egymagam!

<p>Anyám kivert – a küszöbön feküdtem –<br>
magamba bujtam volna, nem lehet –<br>
alattam kő és üresség fölöttem.<br>
Óh, hogy alhatnék! Nálad zörgetek.

<p>Sok ember él, ki érzéketlen, mint én,<br>
kinek szeméből mégis könny ered.<br>
Nagyon szeretlek, hisz magamat szintén<br>
nagyon meg tudtam szeretni veled.

<p><small>1936. máj.</small>

</div>
</article>

<article id=a-dunanal>
<div class=vers>

<h2>A Dunánál</h2>

<h3>1</h3>

<p>A rakodópart alsó kövén ültem,<br>
néztem, hogy úszik el a dinnyehéj.<br>
Alig hallottam, sorsomba merülten,<br>
hogy fecseg a felszin, hallgat a mély.<br>
Mintha szivemből folyt volna tova,<br>
zavaros, bölcs és nagy volt a Duna.

<p>Mint az izmok, ha dolgozik az ember,<br>
reszel, kalapál, vályogot vet, ás,<br>
úgy pattant, úgy feszült, úgy ernyedett el<br>
minden hullám és minden mozdulás.<br>
S mint édesanyám, ringatott, mesélt<br>
s mosta a város minden szennyesét.

<p>És elkezdett az eső cseperészni,<br>
de mintha mindegy volna, el is állt.<br>
És mégis, mint aki barlangból nézi<br>
a hosszú esőt – néztem a határt:<br>
egykedvü, örök eső módra hullt,<br>
szintelenül, mi tarka volt, a mult.

<p>A Duna csak folyt. És mint a termékeny,<br>
másra gondoló anyának ölén<br>
a kisgyermek, úgy játszadoztak szépen<br>
és nevetgéltek a habok felém.<br>
Az idő árján úgy remegtek ők,<br>
mint sírköves, dülöngő temetők.

<h3>2</h3>

<p>Én úgy vagyok, hogy már száz ezer éve<br>
nézem, amit meglátok hirtelen.<br>
Egy pillanat s kész az idő egésze,<br>
mit száz ezer ős szemlélget velem.

<p>Látom, mit ők nem láttak, mert kapáltak,<br>
öltek, öleltek, tették, ami kell.<br>
S ők látják azt, az anyagba leszálltak,<br>
mit én nem látok, ha vallani kell.

<p>Tudunk egymásról, mint öröm és bánat.<br>
Enyém a mult és övék a jelen.<br>
Verset irunk – ők fogják ceruzámat<br>
s én érzem őket és emlékezem.

<h3>3</h3>

<p>Anyám kún volt, az apám félig székely,<br>
félig román, vagy tán egészen az.<br>
Anyám szájából édes volt az étel,<br>
apám szájából szép volt az igaz.<br>
Mikor mozdulok, ők ölelik egymást.<br>
Elszomorodom néha emiatt –<br>
ez az elmulás. Ebből vagyok. „Meglásd,<br>
ha majd nem leszünk!…” – megszólítanak.

<p>Megszólítanak, mert ők én vagyok már;<br>
gyenge létemre így vagyok erős,<br>
ki emlékszem, hogy több vagyok a soknál,<br>
mert az őssejtig vagyok minden ős –<br>
az Ős vagyok, mely sokasodni foszlik:<br>
apám- s anyámmá válok boldogon,<br>
s apám, anyám maga is ketté oszlik<br>
s én lelkes Eggyé így szaporodom!

<p>A világ vagyok – minden, ami volt, van:<br>
a sok nemzedék, mely egymásra tör.<br>
A honfoglalók győznek velem holtan<br>
s a meghódoltak kínja meggyötör.<br>
Árpád és Zalán, Werbőczi és Dózsa –<br>
török, tatár, tót, román kavarog<br>
e szívben, mely e multnak már adósa<br>
szelíd jövővel – mai magyarok!

<p>… Én dolgozni akarok. Elegendő<br>
harc, hogy a multat be kell vallani.<br>
A Dunának, mely mult, jelen s jövendő,<br>
egymást ölelik lágy hullámai.<br>
A harcot, amelyet őseink vivtak,<br>
békévé oldja az emlékezés<br>
s rendezni végre közös dolgainkat,<br>
ez a mi munkánk; és nem is kevés.

<p><small>1936. jún.</small>

</div>
</article>

<article id=a-hullamok-lagy-tanca>
<div class=vers id=zsaklin>

<h2>(A hullámok lágy tánca … )</h2>

<p>A hullámok lágy tánca s odaát<br>
a lombok gyenge lejtése az éjjelt<br>
lassudan hozták s csillagok raját<br>
hívták reszketni az egekre széjjel.

<p>Igy ők. S az érzelmek is csendesen<br>
mozdulnak benn a szívben ringatóan,<br>
emlékezés visszfénye, szerelem<br>
hatalma ring, mint a nagy víz a tóban.

<p>Én nem értem, csak érzem az egészet.<br>
Itt tangót jár a sok lány és fiú,<br>
a sok számító, kedves és hiú.

<p>Mert ez itt egy divatos nyári fürdő.<br>
De némán, hiszen ráér a természet,<br>
a zene mögött zúg az örök erdő.

<p><small>1936 nyara</small>

</div>
</article>

<article id=zold-napsutes-hintalt>
<div class=vers>

<h2>(Zöld napsütés hintált … )</h2>

<p>Zöld napsütés hintált a tenger lágy, habos vizén,<br>
meztelenül, vigan, nagy messzi beusztam biz én,<br>
a fényes ég, a csipke víz pólyája testemen,<br>
bölcsőben fekve ringtam ott, behunyva két szemem.

<p>Én nem tudom, hogyan, mi volt. A locska őselem,<br>
a víz kihült és nagy hideg zuhant rám hirtelen.<br>
Szivemből rémület szökellt, mint bokorból a vad,<br>
kiáltottam vón s keserűn szájon vágott a hab.

<p>A hátam mögött szüntelen valami orditott.<br>
Iszonyúbb volt, mint óriási tarajos gyikok<br>
csordája, az a tenger ott s én küzdöttem vele,<br>
elfeledtem, hogy mit sem ér az ember élete.

<p>Usztam, vagy usztam volna, ám ugy értem partot ott,<br>
hogy vert a hullám s végül egy hatalmas kidobott

<p><small>1936 nyara [?]</small>

</div>
</article>

<article id=egy-spanyol-foldmives-sirverse>
<div class=vers>

<h2>Egy spanyol földmíves sírvserse</h2>

<p>Franco tábornok besorolt ádáz katonának,<br>
<span class=s>nem szöktem meg, mert féltem, agyonlövet úgy.</span><br>
Féltem – azért harcoltam a haddal a jog s a szabadság<br>
<span class=s>ellen Irun falain. S így is elért a halál.</span>

<p><small>1936. aug. vége</small>

</div>
</article>

<article id=balatonszarszo>
<div class=vers>

<h2>Balatonszárszó</h2>

<div id=balatonszarszo1>
<div class=vers>

<h3>1</h3>

<p>Zúg már az ősz, gyűlik és kavarog,<br>
fehér habokba szaggatja a zöldet.<br>
Fogócskáznak az apró viharok,<br>
az ablakban a legyek megdögölnek.

<p>Nyafog a táj, de néha némaság<br>
jut az eszébe s új derűt lel abban.<br>
Tollászkodnak a sárga lombu fák,<br>
féllábon állván a hunyorgó napban.

<p>Kell már ahhoz a testhez is az ágy,<br>
mely úgy elkapott, mint a vizek sodra.<br>
Becsomagoljuk a vászonruhát<br>
s beöltözünk szövetbe, komolykodva.

</div>
</div>

<div id=balatonszarszo2>
<div class=vers>

<h3>2</h3>

<p>Míg nyugtalanul forgott nagy, lágy habokon az az éj,<br>
<span class=s>a csónak alatt hüvös öblögetési kotyogván,</span><br>
én nyugtomat ott leltem piros ölben, amint a szeszély,<br>
<span class=s>meg a természet gyönyörűn lecsapott rám.</span>

<p>Én fáztam előbb, mert ősz volt már s aki emberi lény,<br>
<span class=s>az mind szomorúbb, mikor újra tanulna remegni.</span><br>
Kettős remegés tölt: vágy s hüvös árnyak igy ősz elején,<br>
<span class=s>mikor elkezdnek a szelíd öregek köhögetni.</span>

</div>
</div>

<div id=balatonszarszo3>
<div class=vers>

<h3>3</h3>

<p lang=fr>Je n’ai point de thème,<br>
excepté que je t’aime –

<p>költeni csak ezt tudtam,<br>
mert mindig elaludtam,

<p>hisz annyiszor öleltem,<br>
ahányszor rája leltem.

<p>Szemüveg volt az orrán,<br>
az alól nézett énrám

<p>s amikor magamhoz szorítottam, a szemüveg alatt<br>
hunyta le a szemét. Pedig mindig zavarják az embert.

<p>Szivemben bizony kín dult,<br>
mikor a vonat indult,

<p>de nem sokat merengtem –<br>
esett, hát hazamentem.

<p>Száz gramm dohányt hagyott rám,<br>
hogy legyen cigarettám.

<p>S nem álmot, hanem alvást.<br>
Nem látjuk többé egymást.



<p><small>1936. szept.</small>

</div>
</div>

</div>
</article>

<article id=jaj-majdnem>
<div class=vers>

<h2>jaj, majdnem …</h2>

<p>Jaj, majdnem szétfeszít a szerelem!<br>
Jaj, majdnem összenyom a félelem!<br>
<span class=s>Egy ölelésben, asszonyok,</span><br>
<span class=s2>ki halna meg velem?</span>

<p>Oly gyors a nyaram s lassú a telem –<br>
az ősz kockája kit mutat nekem?<br>
<span class=s>A lesi-csősz idő elől</span><br>
<span class=s2>ki szállna el velem?</span>

<p>Csillagok rácsa csillog az egen:<br>
ilyen pincében tart az értelem!<br>
<span class=s>A mindenséget, asszonyok,</span><br>
<span class=s2>ki vetné szét velem?</span>

<p><small>1936. okt.</small>

</div>
</article>

<article id=vilagositsd-fol>
<div class=vers>

<h2>Világosítsd föl</h2>

<p>Világosítsd föl gyermeked:<br>
a haramiák emberek;<br>
a boszorkák – kofák, kasok.<br>
(Csahos kutyák nem farkasok!)<br>
<span class=s>Vagy alkudoznak, vagy bölcselnek,</span><br>
<span class=s>de mind-mind pénzre vált reményt;</span><br>
<span class=s>ki szenet árul, ki szerelmet,</span><br>
<span class=s>ki pedig ilyen költeményt.</span>

<p>És vígasztald meg, ha vigasz<br>
a gyermeknek, hogy így igaz.<br>
Talán dünnyögj egy új mesét,<br>
fasiszta kommunizmusét –<br>
<span class=s>mivelhogy rend kell a világba,</span><br>
<span class=s>a rend pedig arravaló,</span><br>
<span class=s>hogy ne legyen a gyerek hiába</span><br>
<span class=s>s ne legyen szabad, ami jó.</span>

<p>S ha száját tátja a gyerek<br>
és fölnéz rád, vagy pityereg –<br>
ne dőlj be néki, el ne hidd,<br>
hogy elkábítják elveid!<br>
<span class=s>Nézz a furfangos csecsemőre:</span><br>
<span class=s>bömböl, hogy szánassa magát,</span><br>
<span class=s>de míg mosolyog az emlőre,</span><br>
<span class=s>növeszti körmét és fogát.</span>

<p><small>1936. okt.</small>

</div>
</article>

<article id=az-a-szep-regi-asszony>
<div class=vers>

<h2>Az a szép, régi asszony</h2>

<p>Azt a szép, régi asszonyt szeretném látni ismét,<br>
akiben elzárkózott a tünde, lágy kedvesség,<br>
aki a mezők mellett, ha sétálgattunk hárman,<br>
vidáman s komolyan lépett a könnyü sárban,<br>
aki ha rám tekintett, nem tudtam nem remegni,<br>
azt a szép, régi asszonyt szeretném nem szeretni.<br>
Csak látni szeretném őt, nincs vele semmi tervem,<br>
napozva, álmodozva amint ott ül a kertben<br>
s mint ő maga, becsukva egy könyv van a kezében<br>
s körül nagy, tömött lombok zúgnak az őszi szélben.<br>
Elnézném, amint egyszer csak tétovázva, lassan,<br>
mint aki gondol egyet a susogó lugasban,<br>
föláll és szertepillant és hirtelen megindul<br>
és nekivág az útnak, mely a kert bokrain túl<br>
ott lappang, elvezetni a távolokon által,<br>
két oldalán a búcsút integető fákkal.<br>
Csak úgy szeretném látni, mint holt anyját a gyermek,<br>
azt a szép, régi asszonyt, amint a fényben elmegy.

<p><small>1936. okt.</small>

</div>
</article>

<article id=irgalom>
<div class=vers>

<h2>Irgalom</h2>

<p>Bizony nem voltam én sem az,<br>
akit a családfők kegyelnek.<br>
És időm sem volt – az igaz –<br>
kikönyörögnöm a kegyelmet.

<p>S bár hűvös, örökkévaló<br>
dolgok közt muszáj őgyelegnem,<br>
a palánkok közt szárnyaló<br>
munkát nem lehet elfelednem.

<p>Mit oltalmaztunk, nincs jelen,<br>
azt most már támadóink védik.<br>
Elejtem képzelt fegyverem,<br>
mit kovácsoltam harminc évig.

<p>És hallgatom a híreket,<br>
miket mélyemből énszavam hoz.<br>
Amíg a világ ily veszett,<br>
én irgalmas leszek magamhoz.

<p><small>1936. okt.</small>

</div>
</article>

<article id=judit>
<div class=vers>

<h2>Judit</h2>

<p>Fosztja az ősz a fákat, hüvösödik már,<br>
<span class=s>be kell gyújtani.</span><br>
Lecipeled a kályhát, egyedül hozod,<br>
<span class=s>mint a hajdani</span>

<p>hidegek idejében, még mikor, kedves,<br>
<span class=s>nem öleltelek,</span><br>
mikor nem civakodtam s nem éreztem, hogy<br>
<span class=s>nem vagyok veled.</span>

<p>Némább a hosszabb éjjel, nagyobb a világ<br>
<span class=s>s félelmetesebb.</span><br>
Ha varrsz, se varrhatod meg közös takarónk,<br>
<span class=s>ha már szétesett.</span>

<p>Hideg csillagok égnek tar fák ága közt.<br>
<span class=s>Merengsz még? Aludj,</span><br>
egyedül alszom én is. Huzódzkodj össze<br>
<span class=s>s rám ne haragudj.</span>

<p><small>1936. okt. eleje</small>

</div>
</article>

<article id=aki-szeretni-gyava-vagy>
<div class=vers>

<h2>… Aki szeretni gyáva vagy</h2>

<p>Te rongy, aki szeretni gyáva vagy,<br>
akinek több a biztosító munka,<br>
melyet a tetves ég taszít nyakunkba,<br>
küldvén máris a külső fagyokat, –<br>
fordított ringyó, ki a kötelesség<br>
aranyát gyüjtöd élő nap alatt:<br>
a gyermek rimánkodhat, hogy szeressék,<br>
én nem tehetem; elpusztítalak.

<p>Én férfi vagyok, nemes és konok,<br>
nincs vigaszom s nem erényem a bánat.<br>
Csak szenvedek, mint akit megnyomott<br>
ásás közben a föld; káromkodok –<br>
ringyó! – hogy rólad ilyen szavam támad!<br>
Rajtad a komolyság is kellemes,<br>
nő létedre erős vagy s érdemes,<br>
hogy lábod csámpás mivoltán nevess.<br>
Én nem jártatom hiába a számat,<br>
de kín sem űzhet hiába utánad.

<p>Már elrebbent a férfias szemérem<br>
nyoma orcámról, és csak sáppadok.<br>
Dolgaim is úgy hallgatják személyem,<br>
mint bolond tanárt az üres padok.<br>
Nem éreznéd, mily veszély fenyeget<br>
téged, életem s engem is, ki vágyom,<br>
ha másra nem, hát hogy veled legyek<br>
s ha másutt nem, hát a halálos ágyon?

<p>Add kezembe e zárt világ kilincsét,<br>
könnyü kezedet – vár kinn a szabad.<br>
Gyülekező halottaimat intsd szét,<br>
szólj s hízelegjen körül jószavad.<br>
Ismersz engem, kit szemed megviselt,<br>
lehetetlen, hogy ne szeressél, kedves!<br>
Egykor egy sejt a tengerben kikelt,<br>
hadd jusson el már örökös öledhez!

<p><small>1936. okt. 23</small>

</div>
</article>

<article id=kosztolanyi>
<div class=vers>

<h2>Kosztolányi</h2>

<p>A kínba még csak most fogunk, mi restek,<br>
de te már aláírtad művedet.

<p>Mint gondolatjel, vízszintes a tested.<br>
Téged már csak a féreg fal, szeret,

<p>mint mi a csirkét, bort … Senkim, barátom!<br>
Testvérünk voltál és lettél apánk.

<p>Gyémánt szavaid nem méred karáton –<br>
nincs egyéb súly, ha föld zuhog reánk.

<p>Ezt onnan tudom, hogy letörtem vágyva,<br>
ahogy letört a halál tégedet.

<p>Reméltél; én is. Tudtuk, hogy hiába,<br>
mint tudja, ki halottat költöget.

<p><small>1936. okt. eleje</small>

</div>
</article>

<article id=nagyon-faj>
<div class=vers>

<h2>Nagyon fáj</h2>

<p>Kivül-belől<br>
leselkedő halál elől<br>
(mint lukba megriadt egérke)

<p>amíg hevülsz,<br>
az asszonyhoz ugy menekülsz,<br>
hogy óvjon karja, öle, térde.

<p>Nemcsak a lágy,<br>
meleg öl csal, nemcsak a vágy,<br>
de odataszit a muszáj is –

<p>ezért ölel<br>
minden, ami asszonyra lel,<br>
mig el nem fehérül a száj is.

<p>Kettős teher<br>
s kettős kincs, hogy szeretni kell.<br>
Ki szeret s párra nem találhat,

<p>oly hontalan,<br>
mint amilyen gyámoltalan<br>
a szükségét végző vadállat.

<p>Nincsen egyéb<br>
menedékünk; a kés hegyét<br>
bár anyádnak szegezd, te bátor!

<p>És lásd, akadt<br>
nő, ki érti e szavakat,<br>
de mégis ellökött magától.

<p>Nincsen helyem<br>
így, élők közt. Zúg a fejem,<br>
gondom s fájdalmam kicifrázva;

<p>mint a gyerek<br>
kezében a csörgő csereg,<br>
ha magára hagyottan rázza.

<p>Mit kellene<br>
tenni érte és ellene?<br>
Nem szégyenlem, ha kitalálom,

<p>hisz kitaszit<br>
a világ így is olyat, akit<br>
kábít a nap, rettent az álom.

<p>A kultura<br>
ugy hull le rólam, mint ruha<br>
másról a boldog szerelemben –

<p>de az hol áll,<br>
hogy nézze, mint dobál halál<br>
s még egyedül kelljen szenvednem?

<p>A csecsemő<br>
is szenvedi, ha szül a nő.<br>
Páros kínt enyhíthet alázat.

<p>De énnekem<br>
pénzt hoz fájdalmas énekem<br>
s hozzám szegődik a gyalázat.

<p>Segítsetek!<br>
Ti kisfiúk, a szemetek<br>
pattanjon meg ott, ő ahol jár.

<p>Ártatlanok,<br>
csizmák alatt sikongjatok<br>
és mondjátok neki: Nagyon fáj.

<p>Ti hű ebek,<br>
kerék alá kerüljetek<br>
s ugassátok neki: Nagyon fáj.

<p>Nők, terhetek<br>
viselők, elvetéljetek<br>
és sirjátok neki: Nagyon fáj.

<p>Ép emberek,<br>
bukjatok, összetörjetek<br>
s motyogjátok neki: Nagyon fáj.

<p>Ti férfiak,<br>
egymást megtépve nő miatt,<br>
ne hallgassátok el: Nagyon fáj.

<p>Lovak, bikák,<br>
kiket, hogy húzzatok igát,<br>
herélnek, rijjátok: Nagyon fáj.

<p>Néma halak,<br>
horgot kapjatok jég alatt<br>
és tátogjatok rá: Nagyon fáj.

<p>Elevenek,<br>
minden, mi kíntól megremeg,<br>
égjen, hol laktok, kert, vadon táj –

<p>s ágya körül,<br>
üszkösen, ha elszenderül,<br>
vakogjatok velem: Nagyon fáj.

<p>Hallja, mig él.<br>
Azt tagadta meg, amit ér.<br>
Elvonta puszta kénye végett

<p>kivül-belől<br>
menekülő élő elől<br>
a legutolsó menedéket.

<p><small>1936. okt. eleje</small>

</div>
</article>

<article id=majd-megoregszel>
<div class=vers>

<h2>Majd megöregszel</h2>

<p>Majd megöregszel és bánni fogod,<br>
hogy bántasz, – azt, amire büszke vagy ma.<br>
A lelkiismeret majd bekopog<br>
s nem lesz emlék, melyben magadra hagyna.

<p>Lesz vén ebed s az melléd települ.<br>
Nappal pihensz majd, széken szunyókálva,<br>
mert éjjel félni fogsz majd egyedül.<br>
Árnyak ütnek a rezgő anyókára.

<p>Az öreg kutya néha majd nyafog,<br>
de a szobában csend lesz, csupa rend lesz;<br>
hanem valaki hiányozni fog<br>
a multból ahhoz a magányos csendhez.

<p>Majd tipegsz s ha eleget totyogott<br>
rossz lábod, leülsz. Fönn aranykeretben<br>
áll ifju képed. Hozzá motyogod:<br>
<span class=s4>„Nem öleltem meg, hiszen nem szerettem.”</span>

<p><span class=s4>„Mit is tehettem volna?” – kérdezed,</span><br>
de fogatlan szád már nem válaszolhat;<br>
s ki a nap előtt lehunyod szemed,<br>
alig várod, hogy feljöjjön, a holdat.

<p>Mert ha elalszol, ugrál majd az ágy,<br>
mint a csikó, hogy a hámot levesse.<br>
S a félelem tünődik, nem a vágy,<br>
a fejedben: Szeress-e, ne szeress-e.

<p>Magadban döntöd el. Én fájlalom,<br>
hogy nem felelhetek, ha kérded: él-e.<br>
Mert elfárad bennem a fájdalom,<br>
elalszik, mint a gyermek s én is véle.

<p><small>1936. nov.</small>

</div>
</article>

<article id=mint-a-mezon>
<div class=vers>

<h2>Mint a mezőn …</h2>

<p>Mint a mezőn a kisfiut, ha<br>
eléri a vihar<br>
s nincs tanya, anya, hova futna<br>
kapkodott lábaival,<br>
a tömött, dühödt ég dörög,<br>
a tarlón szalmaszál pörög,<br>
ő, mint az állat, nyöszörög,<br>
zokogna, de a félelem<br>
elveszi könnye melegét,<br>
sóhajtana, de hirtelen<br>
reálehel a hideg ég<br>
s csak akkor, amikor sovány<br>
testén és arcán halovány<br>
borzongás villan, mint a villám<br>
s fekete eső dől szakadva,<br>
az mintha belőle fakadna,<br>
mint mérhetetlen nagy sirás,<br>
amely fölgyül a földeken,<br>
fénylőn csorog a zöldeken,<br>
árkot betölt és gödröt ás,<br>
hömpölyög a réten, az éren,<br>
hömpölyög fönn a levegőben<br>
s a gyermek megindul a téren,<br>
útja van ebben az időben –<br>
így tört e vágy rám, ily veszetten,<br>
ily hirtelen, ily szilajon,<br>
férfi létemre sírni kezdtem.<br>
S e könnyel ázott talajon,<br>
hol nehezen emeli lábát<br>
az ember, ki pedig sietne,<br>
megállok most. A kívánságát<br>
már észre se venném, ha szeretne.

<p><small>1936. nov.</small>

</div>
</article>

<article id=kirakjak-a-fat>
<div class=vers>

<h2>Kirakják a fát</h2>

<p>A pályaudvar hídja még remeg,<br>
de már a kényes őszi dél dorombol<br>
és kiszáradt hasábfák döngenek,<br>
amint dobálják őket a vagonból.

<p>Ha fordul is egy, a lehullt halom<br>
néma … Mi bánt? Ugy érzem, mintha félnék,<br>
menekülnék, hasáb a vállamon.<br>
A kisgyerek, ki voltam, mégis él még.

<p>A kis kölyök, ki voltam, ma is él<br>
s a felnőttet a bánat fojtogatja;<br>
de nem könnyezik, egy dalt zöngicsél<br>
s ügyel, hogy el ne szálljon a kalapja.

<p>Tőletek féltem, kemény emberek,<br>
ti fadobálók, akiket csodáltam?<br>
Most mint lopott fát, viszlek titeket<br>
ez otthontalan, csupa-csősz világban.

<p><small>1936. nov.</small>

</div>
</article>

<article id=ket-hexameter>
<div class=vers>

<h2>Két hexameter</h2>

<p>Mért legyek én tisztességes? Kiterítenek úgyis!<br>
Mért ne legyek tisztességes! Kiterítenek úgyis.

<p><small>1936. nov.–dec.</small>

</div>
</article>

<article id=elmaradt-oleles-miatt>
<div class=vers>

<h2>Elmaradt ölelés miatt</h2>

<p>Ugy vártalak, mint a vacsorát este,<br>
ha feküdtem s anyám még odajárt.<br>
Ugy reméltelek, mint kétségbeesve,<br>
hülyén, (még ifjan) hívtam a halált –<br>
nem jött, hálisten … Látod, ilyen boldog<br>
vagyok, ha most meggondolom a dolgot.<br>
<span class=s>De az még ostobább,</span><br>
hogy nem jöttél, bár jönni fogsz tovább!

<p>Makacs elmulás tolja a világot<br>
maga előtt, mint bányász a szenet,<br>
melyet kifejtett, darabokra vágott.<br>
De mélyben, egyben él, aki szeret.<br>
Milyen tüzvész, miféle kivont kardok<br>
káprázata volt, ami visszatartott,<br>
<span class=s>hogy míg a hold haladt,</span><br>
nem fogózhattam beléd azalatt?

<p>Hogy a holt csillagvilággal, esengve,<br>
csak szálltam tehetlen, mint a kövek –<br>
s nem is uszhattam a sodorral szembe<br>
kedves öledben!… Hol volt az öled?…<br>
Mig itt hadart s hazudozott az óra,<br>
te fölbámészkodtál egy dobogóra<br>
<span class=s>s a szétterült ütem</span><br>
hálójában remegtél nélkülem.

<p>Ugye sopánkodsz, milyen kellemetlen,<br>
harisnyádon ha egy szem leszalad!<br>
Most szerelmünkből kivált s kellemedben<br>
egy ölelés örökre szétszakadt.<br>
Az a müvész pörölt az elmulással –<br>
tanuskodj néki! De velem, ne mással.<br>
<span class=s>Tudd meg már, mi a gond.</span><br>
Hogy mit csinálsz. Én nem vagyok bolond.

<p><small>1936. nov.–dec.</small>

</div>
</article>

<article id=ne-bantsd>
<div class=vers>

<h2>Ne bántsd</h2>

<p>Ne bántsd a gyenge nőt, ha már szeretted,<br>
magadat érte kínokba veretted<br>
s nem adtál két pofont neki.<br>
Telefirkáltad a falat vele.

<p>Vesd le magadról! Mint ruhád is épen,<br>
gyámoltalanul lóg alá a széken –<br>
annak karján, ki szereti,<br>
csüngjön, mig foszlik kéje éjjele!

<p>Dobd le – a háta legyen ujra görbe,<br>
lába csámpás, bujjon az álla szőrbe!<br>
Bibircsók nőjjön a hasán!<br>
Gyűrje e verset kapzsi tenyere!

<p>Te fuss vissza a szép növésü, kedves<br>
lányok ölébe – oly illőt ölelgess,<br>
ki kapkod, fúl vágyad után,<br>
mint zivatarban zengő jegenye!

<p><small>1936. nov.–dec.</small>

</div>
</article>

<article id=magany>
<div class=vers>

<h2>Magány</h2>

<p>Bogár lépjen nyitott szemedre. Zöldes<br>
bársony-penész pihézze melledet.<br>
Nézz a magányba, melybe engem küldesz.<br>
Fogad morzsold szét; fald föl nyelvedet.

<p>Száraz homokként peregjen szét arcod,<br>
a kedves. S ha cirógatnál nagyon,<br>
mert öled helyén a tiszta űrt tartod:<br>
dolgos ujjaid kösse le a gyom.

<p>Lásd, ez vagy, ez a förtelmes kivánság.<br>
Meg se rebbennél, ha az emberek<br>
némán körülkerülnének, hogy lássák:<br>
ilyen gonosszá ki tett engemet.

<p>Kit szorongatsz most? Ha szülsz, a fiadnak<br>
öröme az lesz, hogy körbe forog,<br>
te meg rápislogsz, míg körülhasalnak<br>
telibendőjü aligátorok.

<p>Mozdulatlan, hanyatt fekszem az ágyon,<br>
látom a szemem: rám nézel vele.<br>
Halj meg! Már olyan szótlanul kivánom,<br>
hogy azt hihetném, meghalok bele.

<p><small>1936. nov.–dec.</small>

</div>
</article>

<article id=ki-be-ugral>
<div class=vers>

<h2>Ki-be ugrál …</h2>

<p>Ki-be ugrál a két szemem, ugy érzem.<br>
Ha megbolondulok, ne bántsatok.<br>
Erős karokkal fogjatok le szépen;

<p>ha majd egész valómmal kancsitok –<br>
ne mutassatok öklöt, úgy se látom.<br>
A semmiből vissza ne rántsatok.

<p>Gondoljátok meg: Ezen a világon<br>
nincs senkim, semmim. S mit úgy hivtam: én,<br>
az sincsen. Utolsó morzsáit rágom,

<p>amig elkészül ez a költemény …<br>
Mint űrt a fényszóró, csupasz tekintet<br>
kutatja bennem: Mit vétettem én,

<p>hogy nem felelnek, akárhogyan intek,<br>
hogy nem szeret, ki jog szerint enyém.<br>
Ne higyjetek értetlen bűneimnek,

<p>míg föl nem ment az odvas televény.

<p><small>1936. nov.–dec.</small>

</div>
</article>

<article id=kialtozas>
<div class=vers>

<h2>Kiáltozás</h2>

<p>Jaj, szeressetek szilajon,<br>
hessentsétek el nagy bajom!<br>
Eszméim közt, mint a majom<br>
<span class=s>a rácsok közt le és föl,</span><br>
vicsorgok és ugrándozom,<br>
mert semmit nem hiszek s nagyon<br>
<span class=s>félek a büntetéstől.</span>

<p>Halandó, hallod-e dalom,<br>
vagy zúgod csak, mint a vadon?<br>
Ölelj meg, ne bámulj vakon<br>
<span class=s>a kifent rohamkéstől –</span><br>
nincs halhatatlan oltalom,<br>
akinek panaszolhatom:<br>
<span class=s>félek a büntetéstől.</span>

<p>Mint fatutaj a folyamon,<br>
mint méla tót a tutajon,<br>
száll alá emberi fajom<br>
<span class=s>némán a szenvedéstől –</span><br>
de én sirok, kiáltozom:<br>
szeress: ne legyek rossz nagyon –<br>
<span class=s>félek a büntetéstől.</span>

<p><small>1936. nov.–dec.</small>

</div>
</article>

<article id=azt-mondjak>
<div class=vers>

<h2>Azt mondják</h2>

<p>Mikor születtem, a kezemben kés volt –<br>
<span class=s>azt mondják, ez költemény.</span><br>
Biz tollat fogtam, mert a kés kevés volt:<br>
<span class=s>embernek születtem én.</span>

<p>Kiben zokogva bolyong heves hűség,<br>
<span class=s>azt mondják, hogy az szeret.</span><br>
Óh hívj öledbe, könnyes egyszerűség!<br>
<span class=s>Csupán játszom én veled.</span>

<p>Én nem emlékezem és nem felejtek.<br>
<span class=s>Azt mondják, ez hogy lehet?</span><br>
Ahogy e földön marad, mit elejtek, –<br>
<span class=s>ha én nem, te megleled.</span>

<p>Eltöm a föld és elmorzsol a tenger:<br>
<span class=s>azt mondják, hogy meghalok.</span><br>
De annyi mindenfélét hall az ember,<br>
<span class=s>hogy erre csak hallgatok.</span>

<p><small>1936. nov.–dec.</small>

</div>
</article>

<article id=kesz-a-leltar>
<div class=vers>

<h2>Kész a leltár</h2>

<p>Magamban bíztam eleitől fogva –<br>
ha semmije sincs, nem is kerül sokba<br>
ez az embernek. Semmiképp se többe,<br>
mint az állatnak, mely elhull örökre.<br>
Ha féltem is, a helyemet megálltam –<br>
születtem, elvegyültem és kiváltam.<br>
Meg is fizettem, kinek ahogy mérte,<br>
ki ingyen adott, azt szerettem érte.<br>
Asszony ha játszott velem hitegetve:<br>
hittem igazán – hadd teljen a kedve!<br>
Sikáltam hajót, rántottam az ampát.<br>
Okos urak közt játszottam a bambát.<br>
Árultam forgót, kenyeret és könyvet,<br>
ujságot, verset – mikor mi volt könnyebb.<br>
Nem dicső harcban, nem szelíd kötélen,<br>
de ágyban végzem, néha ezt remélem.<br>
Akárhogyan lesz, immár kész a leltár.<br>
Éltem – és ebbe más is belehalt már.

<p><small>1936. nov.–dec.</small>

</div>
</article>

<article id=konnyu-emlekek>
<div class=vers>

<h2>(Könnyű emlékek … )</h2>

<p>Könnyű emlékek, hová tüntetek?<br>
Nehéz a szívem, majdnem zokogok.<br>
Már nem élhetek meg nélkűletek,<br>
már nem fog kézen, amit megfogok.<br>
Egy kis játékot én is érdemelnék –<br>
libbenjetek elő, ti gyönge pillék!

<p>Emlékek, kicsi ólomkatonák,<br>
kikért annyira sóvárogtam én<br>
s akiknek egyengettem szuronyát –<br>
törökök, búrok, gyüljetek körém!<br>
Kis ágyúk, ti is álljatok föl rendben!<br>
Nehéz a szívem. Védjetek meg engem!

<p><small>1936 [?]</small>

</div>
</article>

<article id=semmi>
<div class=vers>

<h2>Semmi</h2>

<p>Semmi, semmi, semmi, semmi, semmi.<br>
Legyen, hogy ne legyen,<br>
legyen, hogy ne legyen –<br>
mondjuk: Edit.

<p>A csillagokat most a láthatatlan,<br>
sárga kis csibék szemelgetik.

<p>Talán hajnalodik, talán Budapest ég,<br>
talán egy izzadt óriás-leány<br>
arcán olvad a festék.

<p>Kocsik zörögnek, redőnyök görögnek,<br>
tengerek dörögnek, emberek áradnak.

<p>Bosszant az a goromba ház a sarkon –<br>
olyan, mint kisgyermek arcán az ótvar.

<p>Vagy ismeretlen reggel ez, vagy idegen pályaudvar,<br>
ahová most érkeztem.

<p>Nincsen málhám.<br>
Valamit elfelejtettem – talán ha azt kitalálnám.<br>
Egy: semmi.<br>
Kettő: semmi.<br>
Három: semmi.<br>
Olyan szokatlan, mint ez a pályaudvar,<br>
hogy egyáltalában nincsen semmi.

<p><small>1936 dec.</small>

</div>
</article>

<article id=herz-henrik-omeltosaganak>
<div class=vers>

<h2>Herz Henrik Őméltóságának</h2>

<p>A költő olyan, mint a kisgyerek,<br>
vagy mint az első ember a lapályon:<br>
két lábra állni próbál, hogy ne fájjon<br>
apró mivolta, ne födje berek,

<p>de lássa messziről, mi közeleg,<br>
milyen isten rémlik a teljes tájon,<br>
mily csönd szivárog, hogy üreget vájjon<br>
alánk, mig eltölt gond és képzelet.

<p>Ilyen a költő, különben hanyag,<br>
elfeledi, hogy eleven anyag,<br>
hogy törékeny és mindig elkel nála

<p>a segitség, hogy kösse erős szála;<br>
mint most, amikor Méltóságodat<br>
illeti tőle hódolat és hála.

<p><small>1936 dec.</small>

</div>
</article>

<article id=toredekek-1936>
<div class=vers>

<h2>[Töredékek]</h2>

<p>Szólj hát, mit tegyek én, hogy szeress<br>
ha sírva fakadok, ne nevess
<hr id=mint-a-motor-mely-mar-begyulladt>
<p>Mint a motor, mely már begyulladt,<br>
de nincsen utja és nem indulhat,<br>
olyan vagyok s ha bátrabb volnék,<br>
értelmetlen szavakat szólnék.
<hr id=s-ha-nem-volt-meg-halalos-szerelem>
<p>s ha nem volt még halálos szerelem,<br>
azt akarom, ez halálos legyen,<br>
értelmes kín: mert nincs értelme annak,<br>
ha embernek üres kínjai vannak,<br>
s ha nem szeretsz úgy, mint tenmagadat,<br>
én meg fogom majd ölni magamat,<br>
nem hogy szerelmem vagy bosszúm mutassam,<br>
de jobban fájna elsorvadni lassan,<br>
s árnyék leszek, melytől szorongva félsz,<br>
bíró, kitől büntetést nem remélsz:<br>
Vigyázz! Ne hagyj meghalnom, amíg élsz!
<hr id=segitsetek-hogy-meg-ne-oljem>
<p>Segítsetek, hogy meg ne öljem,<br>
hogy hirtelen ki ne töröljem<br>
a világ képei közül
<hr id=oh-hittem-volna-inkabb>
<p>Óh hittem volna inkább, hogy van Isten,<br>
mint hogy van énnálam különb
<hr id=szeretem-s-ezert-megolom>
<p>Szeretem s ezért megölöm,<br>
hogy jön ahhoz, hogy én szeressem?<br>
Miféle ördögi öröm<br>
osztozkodik a bőrömön
<hr id=bocsassatok-meg-baratsag>
<p>Bocsássátok meg, barátság, te hív kincs<br>
s ti kemény Kőmíves Kelemenek,<br>
hogy egy ringyóért, kiben semmi szív nincs,<br>
háromszor tagadtam meg művemet.<br>
Azt hittem, a mű reám eső részét<br>
elvégeznem majd jobban sikerül<br>
ha hozzá térek haza
<hr id=sokan-voltak-es-korulvettek>
<p>Sokan voltak és körülvettek<br>
álmomban engem s kinevettek:<br>
<span class=s4>„Hehe, hát ennél van a kincs,</span><br>
ami nincs!”

<p><small>1936</small>

</div>
</article>

<article id=ne-legy-szeles>
<div class=vers>

<h2>(Ne légy szeles … )</h2>

<p>Ne légy szeles.<br>
Bár a munkádon más keres –<br>
dolgozni csak pontosan, szépen,<br>
ahogy a csillag megy az égen,<br>
ugy érdemes.

<p><small>1935–1937</small>

</div>
</article>

</div>




<script src=../js/vendor/jquery-1.11.2.min.js></script>
<script src=../js/jquery.subsearch.js></script>